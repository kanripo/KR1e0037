# -*- mode: mandoku-view; -*-
#+TITLE: 高氏春秋集註
#+DATE: 2015-08-24 22:13:50.918220
#+PROPERTY: ID KR1e0037
#+PROPERTY: BASEEDITION WYG    
#+PROPERTY: JUAN 卷二十六
<pb:KR1e0037_WYG_026-1a>¶
欽定四庫全書¶
　春秋集註卷二十六¶
　　　　　　　　　　　　宋　髙閌　撰¶
　　成公三¶
十年春衞侯之弟黒背帥師侵鄭¶
　此晋命也與六年侵宋同凡受大國之命而輕用其¶
　師者皆書侵以譏之盖晋人執鄭伯鄭人置君圍許¶
　戾狠不道于是為甚故再侵之而晋人則終不出夫¶
<pb:KR1e0037_WYG_026-1b>¶
　鄭䇿者也五月之伐于是乎歸鄭伯黒背者公孫剽¶
　之父也衞侯愛其弟寵以兵柄終致篡國之禍故書¶
　衛侯之弟帥師以為戒¶
夏四月五卜郊不從乃不郊¶
　四月方卜已失時矣卜不習吉况五卜乎慢孰甚焉¶
　夫魯不當郊也今之不郊非據禮也五卜不從乃不¶
　郊爾¶
五月公㑹晋侯齊侯宋公衛侯曹伯伐鄭¶
<pb:KR1e0037_WYG_026-2a>¶
　鄭已立君故晋㑹諸侯伐鄭而歸鄭伯因與之成焉¶
　然不書鄭伯復歸者所以咎晋也晋旣敗人之國使¶
　其君臣變亂而後伐之而歸其君春秋&KR0086;其首亂不¶
　以舍服與之也伐鄭不致公與有貶焉以伐鄭為不¶
　義故也是時晋侯已病以左氏攷之厲公實代父出¶
　㑹而經不書者諸侯各以兵會伐不行相㑹之禮故¶
　春秋亦略之而不辨¶
齊人來媵¶
<pb:KR1e0037_WYG_026-2b>¶
　媵伯姬也夫伯姬嫁已乆而諸侯以其賢猶來媵之¶
　然諸侯夫人惟有二媵耳今晋衛已備其數豈可復¶
　加乎况媵賤事也又何必歴紀之哉盖春秋所急者¶
　禮也所制者欲也以禮制欲則治以欲敗禮則亂今¶
　三國來媵則是以欲敗禮矣自當備書之以為後世¶
　戒又况春秋反覆有所致者不可不察也必有深意¶
　于其中盖齊人欲復修魯好故以是先之爾先儒謂¶
　諸侯同姓則媵異姓則否是不然諸侯三國必各一¶
<pb:KR1e0037_WYG_026-3a>¶
　族豈皆同姓耶¶
丙午晋侯獳卒¶
　晋景公立十九年其子州蒲立是為厲公¶
秋七月公如晋¶
　公昔不奔天王之喪今乃奔齊侯之喪又為晋人所¶
　執使之送𦵏故聖人于景公之喪沒而不書也¶
冬十月¶
　按傳冬當書𦵏晋景公而不書者前以有公如晋後¶
<pb:KR1e0037_WYG_026-3b>¶
　有公至自晋故難之若一時無事然也¶
十有一年春三月公至自晋¶
晋侯使郤犫來聘己丑及郤犫盟¶
　晋侯使郤犫來聘公之疑已白故己丑及郤犫盟公¶
　之疑雖白乃留于晋者九月晋侯不與公盟乃反公¶
　于國而使大夫盟之見晋人無禮于公甚矣故貶郤¶
　犫不繫之國¶
夏季孫行父如晋¶
<pb:KR1e0037_WYG_026-4a>¶
秋叔孫僑如如齊¶
　謝其來媵因修好焉自鞌之役而齊魯絶交至是乃¶
　復通¶
冬十月¶
　一時無事書首月存天道玉法也¶
十有二年春周公出奔晋¶
　周無出也天下皆周也周公出奔晋者周公自絶于¶
　周也為天子三公而不能同寅恊恭乃與伯輿爭政¶
<pb:KR1e0037_WYG_026-4b>¶
　不勝而出王旣復之又違命而奔于諸侯之國故書¶
　出以為萬世之戒當是時王室衰微號令不行于天¶
　下故逋逃罪戾之臣諸侯敢受之書此而晋罪亦昭¶
　然矣¶
夏公會晋侯衛侯于瑣澤¶
　左氏謂宋華元克合晋楚之成而攷其事實與經不¶
　合殆其不然夫晋厲之㑹實始乎此略諸國而致魯¶
　衛則以見厲公之德不能謹始諸侯多觧體矣¶
<pb:KR1e0037_WYG_026-5a>¶
秋晉人敗狄于交剛¶
　此狄即白狄也何以知其白狄九年秦人白狄伐晋¶
　此先敗狄而後伐秦是以知報九年之役也前書白¶
　狄者罪欲明也此秖書狄者敗狄而已不必辨其狄¶
　之種類也¶
冬十月¶
　一時無事書首月存天道王法也¶
十有三年春晋侯使郤錡來乞師¶
<pb:KR1e0037_WYG_026-5b>¶
　自齊桓以來霸者征伐召兵諸侯盖以是為王者事¶
　故與天下公之至于晋景始使士燮來聘以齊伐郯¶
　之役厲公承之始乞師矣當此之時晋尚強盛惟忠¶
　信之厚不崇而偽飾之文彌勝是以不召兵而乞師¶
　乞師謙辭也霸體貶矣是一國之辭也非所以公天¶
　下也夫晋不報秦乆矣九年秦復連白狄而來晋欲¶
　大舉伐之而以私讎之故特使卿來以乞為名實欲¶
　公親行爾夫列國之禮大小雖殊皆分治天子之民¶
<pb:KR1e0037_WYG_026-6a>¶
　苟非有天子之命以徴兵則諸侯豈可親帥師以出¶
　乎又况為他國報私讎者乎¶
三月公如京師¶
　公如京帥專行之辭也然公之此行盖㑹晋伐秦道¶
　出王畿不得不朝焉者也其以專行之辭書之何也¶
　曰舉其可道焉者志敬也然上書來乞師下書公自¶
　京師遂會諸人伐秦則是挾他事以徃而非專行者¶
　矣乃志其不敬也盖聖人于魯乃父母之國有君臣¶
<pb:KR1e0037_WYG_026-6b>¶
　之義特遷就而為之辭故直以如京師為文先明君¶
　臣之大義若專以朝事行者而不言朝王以著實因¶
　㑹伐而行不成乎朝也其辭若志敬而實志不敬此¶
　春秋微辭也¶
夏五月公自京師遂會晋侯齊侯宋公衞侯鄭伯曹伯¶
邾人滕人伐秦¶
　諸侯出㑹必自其國故㑹不言自會而言自者非其¶
　自也書公自京師遂㑹諸侯伐秦者以伐秦為遂事¶
<pb:KR1e0037_WYG_026-7a>¶
　明以朝王為重也且見公㑹諸侯伐秦而自京師若¶
　以王命伐之聖人遷就而為之辭也夫諸侯擅興兵¶
　而大㑹于京師此其罪之大者然而晋厲之意欲挾¶
　王師以為重因使諸侯過京師行朝禮以為恭故聖¶
　人亦因以正君臣之大義乃所以深著其惡也¶
曹伯盧卒于師¶
　非戰死也死于行爾故不書地凡立十七年其弟負¶
　芻篡立是為成公¶
<pb:KR1e0037_WYG_026-7b>¶
秋七月公至自伐秦¶
　以伐秦致者著公此行實非如京師朝也書曰爾其¶
　敬識百辟享亦識其有不享惟不役志于享凡民惟¶
　曰不享此春秋之意也¶
冬𦵏曹宣公¶
　曹人使公子欣時逆曹伯之喪公子負芻殺曹太子¶
　而自立因魯徃會而著其臣子私諡之罪¶
十有四年春王正月莒子朱卒¶
<pb:KR1e0037_WYG_026-8a>¶
　莒大于邾至此始書其卒者庶其見弑不得卒故然¶
　不書其𦵏非魯不㑹春秋之法莒不書𦵏其號夷也¶
　呉楚不書𦵏其號嫌也¶
夏衛孫林父自晉歸于衛¶
　晋受衛國逋逃罪戾之臣又強歸之衛獻之出奔禍¶
　根在此¶
秋叔孫僑如如齊逆女¶
　公即位十有四年矣國家無事迄今方娶又不親迎¶
<pb:KR1e0037_WYG_026-8b>¶
　而使同姓之卿逆之援公子遂之例也故書以為戒¶
　此春秋防微杜漸之旨¶
鄭公子喜帥師伐許¶
　此著許之所以遷亦見晋厲之不霸也夫許鄭之怨¶
　乆矣三年再伐四年復伐九年圍之而今又伐焉使¶
　厲公而霸則鄭人者怒鄰兼弱且如是乎明年遷于¶
　葉避晋以依楚明晋不足恃也而㐮三年晋荀罃帥¶
　師伐許者猶討其與楚也夫¶
<pb:KR1e0037_WYG_026-9a>¶
九月僑如以夫人婦姜氏至自齊¶
　夫人不以以夫人非正也刺不親迎也然此宣公元¶
　年公子遂之例成公得以藉口而行之也然則人君¶
　所以貽子孫者可不慎乎傳曰君舉必書書而不法¶
　後嗣何觀此人君之深戒也其稱姜氏者異乎宣公¶
　之喪娶故也¶
冬十月庚寅衞侯臧卒¶
　衛侯卒夫人姜氏見太子之不哀也歎曰是夫也將¶
<pb:KR1e0037_WYG_026-9b>¶
　不惟衛國之敗其必始于未亡人然則獻公之見逐¶
　已兆于此矣定立十二年衎嗣立是為獻公¶
秦伯卒¶
　桓公立二十八年景公繼立史皆失其名¶
十有五年春王二月𦵏衛定公¶
　因魯徃㑹而著其臣子私諡之罪¶
三月乙巳仲嬰齊卒¶
　此仲遂之孫公孫歸父之弟也而謂之仲嬰齊者歸¶
<pb:KR1e0037_WYG_026-10a>¶
　父旣奔齊魯人徐傷其無後使嬰齊紹之為卿故前¶
　不經見而特卒之者譏世卿且著其亂昭穆之序失¶
　父子之親也以後歸父則弟不可為兄之嗣以後襄¶
　仲則子不可以父之字為氏也¶
癸丑公會晋侯衛侯鄭伯曹伯宋世子成齊國佐邾人¶
同盟于戚¶
　戚之㑹將討曹伯也若欲討之勿與之盟可也假他¶
　事相㑹而與之盟旣盟而執之故特書同盟以譏之¶
<pb:KR1e0037_WYG_026-10b>¶
　而衞侯居喪出盟則觀文可見¶
晋侯執曹伯歸于京師¶
　曹伯負芻殺世子而自立晋侯會諸侯而執之又不¶
　敢自治歸于京師使即天刑此執得其罪是謂霸討¶
　故與其爵然曹伯之立于今三年今始見執亦稽天¶
　討矣况諸侯旣與之同盟是已成之為諸侯乃不待¶
　王命而擅自執之耶故不名曹伯著其以諸侯而執¶
　諸侯也¶
<pb:KR1e0037_WYG_026-11a>¶
公至自會¶
　若諸侯有罪者可㑹諸侯而執之則魯侯不可謂之¶
　無罪者是亦可危也¶
夏六月宋公固卒¶
　戚之會宋世子會焉公病故也公病而使世子出此¶
　召亂之道宋共公立十三年世子成立是為平公¶
楚子伐鄭¶
　據左氏瑣澤之會鄭已聼成至是楚將北師子囊曰¶
<pb:KR1e0037_WYG_026-11b>¶
　新與晋盟而背之不可子反曰敵利則進何盟之有¶
　嗟乎楚人之難信如此然則瑣澤之㑹謂之克合晋¶
　楚以成是果然哉是時鄭子罕侵楚則知楚人亦有¶
　辭于伐爾¶
秋八月庚辰𦵏宋共公¶
　三月遽𦵏亂也且著其臣子私諡之罪¶
宋華元出奔晋¶
　凡大夫失守宗廟而徃于他國者春秋皆以出奔罪¶
<pb:KR1e0037_WYG_026-12a>¶
　之今華元為宋正卿當喪禍之際不待君命擅自出¶
　境雖意自有在而罪不可免故以出奔書之¶
宋華元自晋歸于宋¶
　再書華元者善華元也與鄭良霄異矣盖華元之志¶
　非奔也欲挾晋自重以攻蕩氏之黨爾然迹其所為¶
　又與衛孫林父亦何以異故其所書之辭亦同¶
宋殺其大夫山¶
　此蕩山也先書宋華元自晋歸于宋而繼書此則知¶
<pb:KR1e0037_WYG_026-12b>¶
　其為華元殺之矣蕩山實宋之公族乘君之喪作亂¶
　以虐公室而殺公子肥是背其族也背其族者伐其¶
　本也人而無本人道絶矣故去氏以示法¶
宋魚石出奔楚¶
　魚石蕩氏之黨也凡大夫有罪不殺而逐之者皆以¶
　自奔為文據左氏華元旣攻蕩氏殺子山而五大夫¶
　皆出奔獨魚石書者五大夫皆蕩族華元已誅其罪¶
　首餘奔者皆不足書惟魚石奔逃于楚遂為中國之¶
<pb:KR1e0037_WYG_026-13a>¶
　害故為十八年復入彭城書也春秋有事在後而先¶
　書其始者此其例也¶
冬十有一月叔孫僑如㑹晋士夑齊髙無咎宋華元衛¶
孫林父鄭公子鰌邾人會呉于鍾離¶
　㑹列書卿盖始于此會而又㑹者非復㑹以外呉也¶
　呉未嘗與中國㑹今始來通是時中國病楚而呉敢¶
　與之敵故諸侯亦欲與呉通晋于是為合諸侯之大¶
　夫以㑹之然諸國大夫不敢致呉子也因呉子伐楚¶
<pb:KR1e0037_WYG_026-13b>¶
　在鍾離故相與㑹之爾左氏昭四年傳曰楚箴尹宜¶
　咎城鍾離楚邑也夫呉實夷狄反安坐于鍾離而待¶
　中國之㑹已見中國不自正霸主之不足恃㣲弱之¶
　甚也聖人深罪中國所以外夷狄也非待殊㑹以外¶
　之也¶
許遷于葉¶
　許微弱之國鄰于鄭鄭亟加兵自三年去疾伐許四¶
　年鄭伯伐許九年鄭人圍許十四年公子喜伐許今¶
<pb:KR1e0037_WYG_026-14a>¶
　遂遷焉盖畏鄭而南依楚故以自遷為文而鄭人之¶
　罪著矣¶
　¶
　¶
　¶
　¶
　¶
　¶
<pb:KR1e0037_WYG_026-14b>¶
　¶
　¶
　¶
　¶
　¶
　¶
　¶
　春秋集註卷二十六¶
